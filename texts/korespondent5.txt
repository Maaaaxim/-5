Сибіга закликав країни НАТО терміново поставити Україні щонайменше 20 додаткових систем ППО.

Міністр закордонних справ України Андрій Сибіга закликав країни НАТО надати додатково 20 систем протиповітряної оборони для захисту енергетичної інфраструктури взимку. Про це повідомляє пресслужба МЗС у вівторок, 3 грудня.

Під час візиту до Брюсселя Сибіга відвідав штаб-квартиру НАТО. Міністр наголосив, що Європа опинилася в новій реальності російської агресії та закликав союзників ухвалити рішучі рішення, зокрема забезпечити Україну необхідною кількістю озброєнь. Він підкреслив, що "НАТО має збільшити ціну агресії для Москви".

Сибіга також закликав союзників терміново надати допомогу у вигляді додаткових систем ППО задля посилення енергетичної стійкості України в зимовий період.

"Україна терміново потребує постачання щонайменше 20 додаткових систем ППО типу HAWK, NASAMS або IRIS-T. Це допоможе уникнути блекаутів", - наголосив він.

Міністр продемонстрував оригінал Будапештського меморандуму та зазначив, що він є свідченням того, що будь-які довгострокові безпекові рішення за рахунок безпеки України є неприйнятними.

"Цього дня виповнюється 30 років цьому паперу. Цей документ, цей папір не зміг забезпечити українську та трансатлантичну безпеку. Ми повинні уникати повторення таких помилок. У цьому контексті ми обговоримо з партнерами концепцію "миру завдяки силі", - підсумував глава МЗС.