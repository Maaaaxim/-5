Курахівський та Покровський напрямки залишаються найбільш складними, зазначив глава держави.

Головнокомандувач ЗСУ Олександр Сирський доповів про ситуацію на фронті, ситуація на Курахівському і Покровському напрямках залишається складною, є непогані результати з оборони на Запорізькому напрямку. Про це повідомив президент Володимир Зеленський в Telegram у вівторок, 3 грудня.

"Доповідь головкома Олександра Сирського. Загальна ситуація на фронті, захист наших позицій. Курахівський та Покровський напрямки залишаються найбільш складними. Вдячний кожному підрозділу, який знищує окупанта та стримує російське просування", - написав глава держави.

Зеленський додав, що "є непогані наші оборонні результати на Запорізькому напрямку".

Президент також обговорив із головнокомандувачем ЗСУ дії підрозділів Сил оборони в районах проведення Курської операції. "Продовжуємо завдавати Росії відчутних втрат на її території", - зазначив Зеленський.

Глава держави також наголосив на важливості того, що до виконання своїх завдань приступають командувач Сухопутних військ Михайло Драпатий і заступник головкома Олег Апостол.

"Очікуємо ефективності їхньої служби на нових посадах, і це прямо впливатиме на підвищення боєздатності Збройних сил України", - підсумував Зеленський.

Нагадаємо, раніше в РНБО заявили, що армія Росії готується до наступальних дій у Запорізькій області, проте загрози для міста Запоріжжя нема.