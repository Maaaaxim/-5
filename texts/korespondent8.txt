Заступник держсекретаря США Курт Кемпбелл зазначив, що у США "із серйозним занепокоєнням" стежать за подіями в Південній Кореї.
США стурбовані у зв'язку з тим, що у Південній Кореї було введено воєнний стан. Штати слідкують за розвитком подій. Про це повідомляє CNN.

За словами заступника держсекретаря США Курта Кемпбелла, у США "із серйозним занепокоєнням" стежать за подіями в Південній Кореї.

"Президент, радник з національної безпеки, держсекретар - усі вони були проінформовані про розвиток подій, і їх тримають у курсі ситуації у міру її розвитку", - розповів він.

Як уточнив заступник голови Держдепу, американські чиновники намагаються взаємодіяти "на всіх рівнях" зі своїми південнокорейськими колегами.

"Я також хочу наголосити, що ми сподіваємося і очікуємо, що будь-які політичні суперечки будуть вирішені мирним шляхом і відповідно до верховенства закону", - наголосив Кемпбелл.

CNN пише, що в адміністрації Байдена "були захоплені зненацька" таким поворотом подій у Південній Кореї.

"Ми серйозно стурбовані тим, що відбувається на наших очах", - зазначив у коментарі один із представників адміністрації.

Президент США Джо Байден поки що відмовився коментувати події в Південній Кореї.

