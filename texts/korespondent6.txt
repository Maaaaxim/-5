У команді Байдена прокоментували можливість повернення Україні ядерної зброї. Чи можливо це у принципі, тобто технічно? Т за яких умов може виникнути політична воля для подібного кроку?
Ні, й ще раз ні
Повернення Україні ядерної зброї, яка була вилучена в неї після розпаду Радянського Союзу, у Білому домі не розглядається, - про це повідомив у неділю, 1 грудня, радник із національної безпеки президента США Джейк Салліван в ефірі ABC News.

Таким чином Салліван прокоментував публікацію в The New York Times, котра повідомляла про різні заходи зміцнення оборони України і, з посиланням на неназваних офіційних осіб, припускала можливість повернення ядерної зброї як "величезного стримувального фактору".

Насправді у цій публікації цитується неназваний американський посадовець, котрий припускає можливість "повернення" Україні ядерної зброї, але визнає, що цей варіант "складний і матиме серйозні наслідки". Про те, що американська адміністрація дійсно має такі наміри чи розглядає їх, у статті не йдеться.

Втім Салліван повністю відкидає навіть таку гіпотетичну можливість.

"Це не розглядається. Ні", - запевнив він у коментарі ЗМІ.
За його словами, адміністрація чинного президента США Джо Байдена нині займається посиленням різноманітних "звичайних потужностей", аби українці могли "ефективно захищатися та вести бій з росіянами". Однак це не стосується відновлення ядерного потенціалу.

Нагадаємо, раніше головний пияк Кремля та за сумісництвом замголови російського Радбезу і колишній російський президент Дмитро Медведєв теж відреагував на повідомлення у виданні The New York Times про те, що американські та європейські чиновники  запропонували Байдену допомогти повернути Україні успадковану від СРСР ядерну зброю, котру вона передала Росії в обмін на гарантії безпеки в результаті Будапештського меморандуму 1994 року.

"Західні ЗМІ навперебій пропонують США наділити Україну атомною зброєю. Чудова думка, особливо у світлі нової доктрини ядерного стримування Росії. Залишається ще подумати, кому потенційно з ворогів США ми могли б передати свої ядерні технології", - зазначив Медведєв.
Втім він не уточнив, з якими саме терористам Росія готова ділитися ядерною зброєю, аби вони загрожували США. Хоч і пригрозив європейським країнам ударом балістичними ракетами Орєшнік із ядерними боєголовками.

"Європа міркує, які збитки система (Орєшнік - ред.) може заподіяти, якщо боєголовки будуть ядерними, чи можна таки збити ці ракети і як швидко ракети досягнуть столиць Старого Світу. Відповідь: збитки неприйнятні, збити сучасними засобами неможливо і йдеться про хвилини. Бомбосховища не допоможуть, тому надія лише на те, що добра Росія попереджатиме про запуски заздалегідь", - погрожував він.
Чи може все-таки так?
Що ж, іншої реакції від агресивної Росії чекати не варто. Та чи можливо відновити ядерний статус України технічно?

Тут є правовий та практичний аспекти - розглянемо їх обидва.

По-перше, як пише видання SPRAVDI, подібний варіант є практично неможливим, оскільки ще у 1969 році США долучилися до Договору про нерозповсюдження ядерної зброї (ДНЯЗ), зобов’язавшись не передавати ядерну зброю країнам, котрі її не мають.

"Тому заяви путінських маріонеток - це частина стратегії ядерного шантажу, звинувачення США в "ескалації", а також віддзеркалення власних дій, бо сама ж Росія сприяє розробкам ядерної зброї в КНДР та Ірані, що є грубим порушенням ДНЯЗ (Договір про нерозповсюдження ядерної зброї)", - підкреслює видання.
При цьому, за словами військового експерта, співробітника СБУ 2004-2015 років Івана Ступака, навіть "ядерка" може нас не захистити.

"Уявимо собі, пофантазуємо, що в нас десь в районі Кропивницького знаходиться 15 ядерних боєголовок, 15 носіїв. От росіяни на нас наступають, ми випускаємо 5 боєголовок. Вони прилітають наприклад в Ростов, Таганрог, ще кудись. Все вибухнуло. А у Росії - 6 тис ядерних боєголовок. Ми повинні розуміти, що відповідь буде 1 до 3, або можливо 1 до 5. І світ буде на стороні РФ, бо хто перший  використав зброю ядерну, той і винуватець у ядерній війні. Ми будемо винуватими. Ядерна зброя нас не захистить", - наголосив Ступак у коментарі 24 каналу.
Втім з цього приводу є й інші думки. Так,  військовий експерт, директор платформи New Geopolitics Research Network, заступник директора Центру досліджень армії, конверсії та роззброєння з міжнародних питань Михайло Самусь переконаний: якщо Україні відмовлять у членстві в Організації Північноатлантичного договору (НАТО) і примушуватимуть до капітуляції перед Росією, стає актуальним питання щодо створення власної ядерної зброї.

"Суть не в якості ядерної бомби. Суть суто політично-стратегічна. Якщо Україна буде союзником НАТО, а якщо ще й буде запрошена до НАТО, якщо Україну не будуть тримати у сірій зоні, у цьому турбулентному світі - то нам ця ядерна зброя не потрібна", - наголосив Самусь в ефірі Еспресо.
Але якщо Україна буде виштовхнута у "сіру зону", запрошення до Альянсу буде неможливим, якщо нас примушуватимуть до капітуляції та до здачі українських територій Росії як країні-агресору, і це буде розглядатися в певній часовій перспективі на довгий термін, то у такій ситуації Україні варто виходити з власних національних інтересів, вважає він.

"Мова йде про виживання, про існування української нації. Тоді питання вже не буде стояти, чи робити нам елементарну ядерну зброю чи не елементарну зброю. Нам треба виживати, і тоді треба дійсно буде створювати будь-які інструменти. В умовах, коли ми будемо знаходитися в буферній зоні між НАТО, Західним світом і Росією - нам треба буде вживати будь-яких заходів. І у цьому плані ядерна зброя є одним з інструментів", - констатує Самусь.
Однак, за словами Ступака, навіть Китай розглядає "ядерку" у вигляді лише "теоретичної" зброї.

"Повертаючись до питання, в чому тоді захист України, скажу, що захист криється безпосередньо в Україні. Все в Україні є. Це армія, це ВПК. От перший день закінчення війни, і в Україні повинна бути розроблена велика програма переносу всіх виробничих потужностей для захисту України під землю. Умовні тунелі від Чопу до Кропивницького, до Дніпра, до Києва, в яких будуть сотні складських приміщень, де будуть десятки виробничих потужностей, котрим не страшні будь-які удари з повітря", - наголосив Ступак.
Правда, тут варто зазначити: і зараз нічого не заважає впроваджувати подібні заходи.

А також не слід забувати мудрі й сміливі слова легендарної Голди Меїр - киянки, котра стала однією з засновниць держави Ізраїль і її прем’єром. Ці слова були сказані під час справжньої небезпеки для її нової Батьківщини.

"В Ізраїлю немає ядерної зброї, але якщо буде потрібно, ми її використаємо", - попереджала Меїр.